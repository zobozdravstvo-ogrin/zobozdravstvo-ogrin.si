---
layout: article
language: sl
author: Aljaž Ogrin
title: Molarno-incizivna hipomineralizacija
sub_title: 'Objavljeno v reviji Moj malček, april 2018'
description: bele pege na zobeh
date: '2018-08-15T23:31:32+02:00'
published: true
image: /images/uploads/mih3.jpg
gallery:
  - src: /images/uploads/mih.jpg
  - src: /images/uploads/mih1.jpg
---
Ste pri svojem otroku opazili belo-rumene madeže na prvih stalnih sekalcih, in to že kmalu potem ko so ti izrastli? Najverjetneje gre za molarno-incizivno hipomineralizacijo oziroma MIH, kot ji z okrajšavo imenujemo v strokovnih krogih.  Danes je tako stanje vse pogostejše, opazimo pa ga lahko že takoj pri izraščanju trajnih sekalcev in kočnikov. MIH ponavadi diagnosticira že otroški zobozdravnik, čeprav stanje pacienta spremlja celo življenje.

**Kaj sploh je molarno-incizivna hipomineralizacija?**

MIH je napaka v mineralizaciji sklenine, ki se pojavlja na enem ali več stalnih kočnikih, pogosto pa so simptomi vidni tudi na stalnih sekalcih in tam tudi najprej opaženi. Vizualno se take napake kažejo kot jasno omejeni beli ali rumenkasti madeži, ki se najpogosteje nahajajo na vratni tretjini zoba, pa tudi na grizni ploskvi kočnikov. Pogosto so prisotne tudi sledi loma ali drobljenja zobnega tkiva.

Podobno izgledajo še dentalna fluoroza, tetraciklinska zabarvanja, amelogenesis imperfecta ter zobna gniloba. Njihovi simptomi in znaki so sicer podobni MIH, vendar razen izgleda nimajo ničesar skupnega. Omeniti velja, da so, z izjemo zobne gnilobe, ta stanja veliko redkejša kot MIH.

**Zakaj do tega pojava pride?**

Razvoj stalnih kočnikov traja od osmega meseca nosečnosti do treh let otrokovega življenja, razvoj sekalcev pa od tretjega meseca do petega leta. Ameloblasti (celice, ki v tem obdobju razvoja zob izločajo tkivo mlade sklenine) so med aktivnim obdobjem zelo občutljivi na zunanje dražljaje. Ti dražljaji lahko negativno vplivajo na njihovo delovanje, zaradi česar je nastalo tkivo sklenine hipomineralizirano; količina tkiva je zadostna, njegova kvaliteta pa je zaradi zmanjšane količine mineralov slabša. Napaka v mineralizaciji izmed vseh zobnih tkiv prizadene le sklenino. Zaradi slabše kvalitete se hipomineralizirana sklenina ob obremenitvi pogosteje poškoduje, v obliki prej omenjenih lomov in drobljenja zob.

Možnih vzrokov za poškodbo ameloblastov in s tem za nastanek MIH je več, vendar do sedaj noben izmed njih ni določen kot edini in gotovi vzrok. Danes se kot najverjetnejši način nastanka navaja skupno delovanje večih vzročnikov v kombinaciji z genetsko pogojenostjo. Raziskave vzroke delijo na časovna obdobja v katerih bi lahko imela vpliv na razvoj sklenine pri otroku, in sicer na prenatalne - iz obdobja pred rojstvom, perinatalne – iz obdobja ob rojstvu in na postnatalne - iz obdobja  po rojstvu. 

Kot možne prenatalne povzročitelje se omenjajo zdravstvene težave nosečnice, kot so anemije, visok krvni tlak, bolezni ledvic, hiperkalcemija in nosečniški diabetes, pa tudi jemanje raznih zdravil (za zniževanje krvnega tlaka, za epilepsijo, antibiotiki,…) in prehrambnih dodatkov. Možen vzrok je tudi genetska predispozicija.

V obdobje ob rojstvu se prištevajo možne komplikacije ob porodu, kot so: pomanjkanje kisika v krvi ob rojstvu, nizka porodna teža, zlatenica, podaljšana nosečnost ali prezgodnji porod, porod s carskim rezom in pretekli spontani splavi.

V obdobje po rojstvu se uvrščajo zdravstveni problemi otroka. Ti vzroki so najštevilčnejši, in sem spadajo: pogoste povišane temperature, dihalne bolezni kot so bronhitis, astma, pljučnice in vnetja zgornjih dihal, vnetja srednjega ušesa, vnetja mandljev ter gastrointestinalni problemi kot so celiakija in pogoste driske. V postnatalno obdobje se ponovno uvrščajo tudi jemanje že prej naštetih zdravil ter razna virusna obolenja (okužba z varicella virusom).  Pomembni dejavniki so tudi onesnaževalci okolja, predvsem poliklorinirane spojine, kot so dioksini in furani, ki so v telo otroka vneseni predvsem z dojenjem.

**MIH je pogost pojav!**

Dandanes se pojavnost hitro povečuje, pa tudi zanimanje za raziskovanje te bolezni narašča. Delež otrok z MIH se v svetu giblje od 2,4%  do 40% otrok, k čemur prispevajo geografske razlike in različni kriteriji za pregledovanje in prepoznavanje ter merjenje pojava. Univerzalni kriterij obstaja šele od leta 2015. V Sloveniji je bila pojavnost v študiji iz leta 2013 izmerjena na 21,4% otrok.

**Kako lahko zobozdravnik pomaga?**

Terapija je vedno pogojena z obsegom poškodb na zobu in prisotnim simptomi. Pri občutljivih zobeh brez prisotnega loma sklenine lahko zobozdravnik za zmanjšanje občutljivosti uporabi desenzibilizacijske raztopine ali paste, kot so natrijev fluorid ali preparate na bazi kazein-fosfopeptidno-amorfnega kalcija (CPP – APC). Pri obravnavanju zelo vidnih madežev na sprednjih zobeh dobre rezultate daje infiltracija s kompozitno smolo, ki pa ponuja rezultate le do določene mere. Pogosto se takih madežev ne da povsem odstraniti. Pri bolj poškodovanih zobeh so indicirani konzervativni posegi (npr. zalivke), ki pa so omejeni na materiale, ki se kemijsko vežejo na zob, torej kompozite in stekloionomerne cemente. Pogosto so lahko predvsem kočniki preveč prizadeti za reševanje; v takih primerih se mora zobozdravnik poslužiti protetičnih nadomestkov, kot so kovinske prevleke. Pri zelo poškodovanih zobeh je kdaj potrebna celo ekstrakcija. Če je le-ta izvedena pravočasno, daje nadaljna ortodontska terapija dobre rezultate.

**In kako lahko k boljšemu stanju pripomorete starši?**

MIH pogosto spremljajo komplikacije, kot so občutljivost zob na mehanične dražljaje in  spremembo temperature, zmanjšana odpornost in lomi sklenine ter težave z anesteziranjem prizadetih zob. Vse to je pogosto vzrok za nesodelovanje malih pacientov z zobozdravnikom v ordinaciji, zato je pomembna dobra priprava otrok na obisk ordinacije in dodatna potrpežljivost zobozdravnika. Otroci z občutljivimi zobmi zaradi tega tudi neradi ščetkajo zobe, kar ima lahko v kombinaciji z zmanjšano odpornostjo in zobno gnilobo pogubne posledice za otrokove zobe. Starševski nadzor umivanja zob ter pogostejši in redni obiski zobozdravnika so zato pri otrocih z molarno-incizivno hipomineralizacijo še kako pomembni.
