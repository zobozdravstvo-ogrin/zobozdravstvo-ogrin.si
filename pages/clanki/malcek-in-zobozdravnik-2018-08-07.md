---
layout: article
language: sl
author: Aljaž Ogrin
title: Malček in zobozdravnik
sub_title: 'Objavljeno v reviji Pogled za starše, maj 2018'
description: |
  otrok in zobozdravnik
date: '2018-08-07T13:55:51+02:00'
published: true
image: /images/uploads/inspect.png
gallery:
  - alt: Ordinacija
    height: '533'
    src: /images/uploads/an3_0729.png
    width: '800'
  - alt: Ordinacija
    height: '533'
    src: /images/uploads/an3_0821.png
    width: '800'
  - alt: Ordinacija
    height: '800'
    src: /images/uploads/an3_0771.png
    width: '549'
  - alt: Zob
    height: '533'
    src: /images/uploads/an3_0828.png
    width: '800'
---
Pedontologa (otroškega zobozdravnika) naj bi malček prvič obiskal med prvim in drugim letom starosti, vsekakor pa pred potrebo po obisku zaradi dejanskih zobozdravstvenih posegov. Zobozdravstvena ordinacija ni ravno prijetno okolje za malčka - novi ljudje v nevsakdanjih oblekah, naprave, ki ne izgledajo kot najbolj vabljive igračke, vse pa spremljajo še neprijetni zvoki - zato je dobro, če se otrok z njimi spozna postopoma ter dovolj zgodaj. Seveda pa je takšen obisk namenjen predvsem vam, njegovim staršem. 

Zobozdravnik vam pri prvem obisku svetuje o skrbi za oralno zdravje vašega otroka in pokaže ter razloži tehnike oralne higiene. Predstavi tudi pozitivne učinke preparatov s fluoridi, pomen pravilne prehrane ter pomembnost pogostih preventivnih pregledov, pogovorite pa se tudi o morebitnih zdravstvenih težavah, ki bi lahko vplivale na zdravje ust. Z enostavnim pregledom vašega malčka tudi pregleda, predvsem zunanje značilnosti razvoja obraza, seveda pa pogleda tudi zobke.

Zelo pomemben je odnos staršev do zobozdravnika. Otrok pred prvim obiskom nima svojega mnenja o zobozdravniku, temveč si ga oblikuje ob poslušanju in opazovanju starejših. Če starši otroka z zobozdravnikom strašijo, ali o obisku ordinacije govorijo celo kot o kazni za porednost, to zelo neugodno vpliva na otrokovo sodelovanje v ordinaciji ter le povečuje strah ob obisku zobozdravnika. Starši lahko s temeljito in pravočasno pripravo otroka pred obiskom precej pripomorete k boljšemu sodelovanju otroka ob obisku. K temu lahko pristopite tudi tako, da si v knjižnici izposodite kakšno otroško slikanico na temo obiska pri zobozdravniku, jo skupaj z malčkom preberete in se ob njej pogovorite.

Človek spada med bitja z difiodontnim zobovjem, kar pomeni, da imamo dva seta zob. Prvi, mlečni zobki, začno izraščati okrog 8. meseca. Mlečni zobje so zelo pomembni, saj vplivajo na otrokov fizični, psihološki in socialni razvoj.

Seveda se mora skrb za otrokovo oralno zdravje začeti že pri mlečnih zobeh. Včasih starši z izgovorom, da »mlečni zobje tako ali tako izpadejo«, zanemarijo skrb za otrokove zobe, kar že meji na nehoteno zlorabo otroka. Taki zobje hitro postanejo kariozni, zobna gniloba napreduje, pojavijo se bolečine, in v najslabših primerih je treba zobke izruvati. Ne le, da imajo takšni zobje negativen vpliv na otrokovo samopodobo in razvoj socialnih veščin, pač pa imajo takšne težave vpliv tudi na stalne zobe. Vpliv je viden v spremenjeni obliki kron stalnih zob (kar je znano kot Turnerjev zob) ter ortodontskih nepravilnostih, oboje pa vpliva na estetski izgled. Vsake toliko se zobozdravnik sreča s pripombo staršev, da so »zobki že zrasli takšni (to je rjavi, gnili in luknjasti)«, kar pa nikakor ne drži.

Okrog šestega leta prično otrokom izraščati stalni zobje. Prvi stalni zob se pojavi na koncu zobnega loka, to je prvi stalni kočnik, ali poljudno imenovan »šestica«. Ta zob zobozdravniki smatramo za najpomembnejšega v ustih, zato je skrb zanj še posebej pomembna. Oblika stalnih zob je drugačna od mlečnih, so tudi večji, njihove jamice pa precej globlje od jamic mlečnih zob. Zobozdravnik običajno te jamice kmalu po izraščanju zalije, ter tako prepreči nabiranje bakterij ter s tem pojavo zobne gnilobe. Tak poseg je tudi manj invaziven kot izdelava zalivke, ki je potrebna v primeru prisotnosti kariesa.

Kako naj skrbim za otrokove zobe?

Otroški zobki so že takoj izpostavljeni vplivu bakterij, ki so se v ustni votlini naselile pred ali ob izraščanju zob. Ti zobki imajo takoj po izraščanju nekoliko drugačno zgradbo, ter so zato bolj podvrženi negativnim vplivom bakterij, zato je zelo važno otrokove zobe čistiti že takoj po njihovem pojavu v ustih. Za to najlažje poskrbimo s ščetko, ter zobke nežno oščetkamo, pri tem pa ne uporabljamo zobne paste. Če je ščetkanje zaradi otrokovega negodovanja nemogoče, je možna alternativa čiščenje zobkov z vlažno krpico, ki jo ovijemo okrog prsta, ter s tako ovitim prstom otroku zobke le obrišemo. Vsekakor je prvi način boljši, zato krpico uporabimo le, če ne gre drugače.

Pri tem uporabljamo ščetko z glavo primerne velikosti, posebej prilagojeno za majhna otroška usta, kasneje, ko pa si otrok že sam ščetka zobe, pa mu priskrbimo mehko ščetko z majhno glavo, a dovolj debelim ročajem, ki omogoča otroku dober oprijem. Otroci bodo z vztrajno skrbjo staršev in dobrim zgledom (otrokom pokažite, da tudi vi redno ščetkate) kmalu želeli sami vzdrževati ustno higieno, pomembno pa je, da otroka ne prepustite lastnim (ne)sposobnostim, ter mu po potrebi tudi sami oščetkate zobe, vsekakor pa redno pregledujete uspešnost, in to do 12. leta starosti.

Pri skrbi za ustno higieno otrok je bolj pomembno mehanično odstranjevanje oblog, kot prisotnost paste. Uporaba zobne paste do drugega leta ni priporočljiva, saj otrok veliko količino paste in pene preprosto pogoltne. Smernice Evropske akademije za otroško zobozdravstvo priporočajo ščetkanje dvakrat dnevno, pri tem pa od šestega meseca do drugega leta uporabljamo pasto brez ali z do največ 500 ppm (število delcev na milijon) fluora, pasto z do 1000 ppm od 2. do 6. leta, pasto z večjo vsebnostjo pa šele od 6. leta dalje. Pomembna je tudi količina paste, otrokom do treh let naj bi se odmerjala količina paste v velikosti zrna riža, ter od treh let naprej količina v velikosti zrna graha.

Z rednim čiščenjem se hitremu napredovanju zobne gnilobe zlahka izognete, zato ne dovolite da majhna nepazljivost ogrozi izgled vaših otrok za celo življenje!
